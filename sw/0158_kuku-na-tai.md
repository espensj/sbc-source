# Kuku na Tai

##
Hapo zamani za kale, Kuku na Tai walikuwa marafiki. Waliishi kwa amani na ndege wengine. Hakuna kati yao aliyeweza kupaa.

##
Kuna siku njaa ilitokea. Ikamlazimu Tai kutembea umbali mrefu kutafuta chakula. Alirudi akiwa amechoka sana. "Lazima kuwe na njia rahisi ya kusafiri!" alisema Tai.

##
Baada ya kupata usingizi mzuri wa usiku, Kuku alipata wazo zuri. Akaanza kukusanya manyoya yaliyokuwa yanadondoka kutoka kwenye ndege wengine rafiki zao. "Tuyashonee haya manyoya juu ya manyoya yetu," Kuku alisema. "Labda inaweza kutusaidia kusafiri."

##
Tai pekee ndiye aliyekuwa na sindano kijijini, kwa hiyo akaanza kushona wa kwanza. Akajitengenezea mabawa mawili mazuri na akapaa juu ya kuku. Kuku aliazima sindano ila akachoka kushona. Akaacha sindano kabatini akaenda jikoni kuandaa chakula kwa ajili ya watoto wake.

##
Lakini ndege wengine walimwona Tai akipaa. Wakamwomba kuku awaazime sindano ili nao wajishonee mbawa. Muda si mrefu ndege wakawa wamepaa na kuzagaa anga zima.

##
Ndege wa mwisho aliporudisha sindano aliyoazima, kuku hakuwepo. Watoto wa kuku wakachukua sindano na wakaanza kuichezea. Walipochoka wakaiacha sindano kwenye mchanga.

##
Baadaye jioni Tai akarudi. Akaomba sindano ili aweze kushona baadhi ya manyoya yalikuwa yameanza kulegea alipokuwa safarini. Akaangalia kwenye kabati. Akaangalia jikoni. Akaangalia uani. Ila sindano haikupatikana.

##
"Nipatie siku moja," Kuku alimwomba Tai. "Utaweza kushona mbawa zako na kuruka tena kwenda kutafuta chakula." "Siku moja tu," alisema Tai. "Kama hutaipata sindano, itabidi unipe kifaranga chako kama malipo."

##
Tai aliporudi siku ya pili alimkuta kuku akidonoadonoa mchangani, ila hakukuwa na sindano. Tai alikuja chini kwa kasi na akakwapua kifaranga kimoja. Akaondoka nacho. Kuanzia muda huo, kila Tai anapojitokeza humkuta kuku akichakura kwenye mchanga anatafuta sindano.

##
Pale kivuli cha Tai kinapoonekana ardhini, kuku huwa taarifu vifaranga vyake. "Ondokeni katika eneo lilowazi." Na wanajibu: "Sisi sio wajinga, tutakimbia."

##
* License: [CC-BY]
* Text: Ann Nduku
* Illustration: Wiehan de Jager
* Translation: Matteo E. Mwita
* Language: sw
