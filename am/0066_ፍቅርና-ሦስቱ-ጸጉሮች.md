# ፍቅርና ሦስቱ ጸጉሮች

##
ከረጅም ጊዜ በፊት ሦስት ሴቶች ልጆች እንጨት ሰበራ ወጡ፡፡

##
ሞቃት ቀን ስለነበር ለመዋኘት ወደ ወንዝ ወረዱ፡፡ ተጫወቱ፤ ውኃ ተራጩ፤ ዋኙ፡፡

##
ከዚያ በኋላም ድንገት መምሸቱን አዩ፡፡ ወደ መንደራቸውም ተጣደፉ፡፡

##
እቤታቸው ሊደርሱ በተቃረቡም ጊዜ ፍቅር እጇን አንገቷ ላይ አደረገች፡፡ የአንገት ጌጧን ረስታዋለች! ‹‹እባካችሁ አብራችሁኝ ተመለሱ!›› ስትል ባልንጀሮቿን ለመነቻቸው፡፡ እነሱ ግን በጣም መምሸቱን ነገሯት፡፡

##
ስለሆነም ፍቅር ወደ ወንዙ ብቻዋን ተመለሰች፡፡ የአንገት ጌጧንም አግኝታ ወደ ቤቷ ለመመለስ ተቻኮለች፡፡ ይሁን እንጂ በጨለማው ውስጥ ጠፋች፡፡

##
ከሩቅ ከአንዲት ጎጆ የሚወጣ ብርሃን አየች፡፡ ወደሱም ሄዳ በሩን አንኳኳች፡፡

##
ባልተጠበቀ ሁኔታ በሩን የከፈተላት ዉሻ ነበር፡፡ ‹‹ምን ፈለገሽ?›› አላት፡፡ ‹‹ጠፍቼ ነው፤ ማደሪያ ፈልጌ ነበር›› አለችው ፍቅር፡፡ ‹‹ነይ ግቢያ፤ ያለዚያ እነክስሻለሁ!›› አላት ዉሻው፡፡  ስለዚህ ፍቅር ገባች፡፡

##
ከዚያም ዉሻው ‹‹ምግብ አብስዪልኝ!›› አላት፡፡ ‹‹እንዴ፣ እኔ ለዉሻ እኮ ምግብ ሰርቼ አላውቅም›› ስትል መለሰችለት፡፡ ‹‹ስሪልኝ፤ አለዚያ እነክስሻለሁ!›› አላት ዉሻው፡፡ ስለዚህ ፍቅር ለዉሻው ምግብ ሰራችለት፡፡

##
ከዚያም ዉሻው ‹‹አልጋዬን አንጥፊልን! አላት፡፡ ፍቅርም ‹‹እኔ እኮ ለዉሻ አልጋ አንጥፌ አላውቅም›› ስትል መለሰችለት፡፡ ‹‹አንጥፊልኝ፤ ያለዚያ እበላሻለሁ!›› አላት ዉሻው፡፡ ስለዚህ ፍቅር አነጠፈችለት፡፡

##
በየዕለቱ ምግብ መስራት፣ ማጽዳትና ዉሻውን ማጠብ ስራዋ ሆነ፡፡ ከዚያም አንድ ቀን ዉሻው ‹‹ፍቅር፣ ዛሬ ጓደኞቼን እጠይቃለሁ፡፡ ከመምጣቴ በፊት ቤቱን አጽጂ፤ ምግብ ስሪ፤ የሚተጣጠቡትንም ነገሮች እጠቢ›› አላት፡፡

##
ዉሻው እንደሄደ ፍቅር ከራሷ ላይ ሦስት ጸጉሮችን ነቀለች፡፡ አንዱን ጸጉር ከአልጋው ስር፣ አንዱን ከበሩ ኋላ፣ እና ሌላውን ደግሞ በከብቶቹ በረት አስቀመጠች፡፡

##
ዉሻዉም እንደተመለሰ ፍቅርን ፈለጋት፡፡ ‹‹ፍቅር፣ የት ነሽ?›› ሲል ተጣራ፡፡ ‹‹እዚህ ነኝ፤ አልጋው ስር›› አለ የመጀመሪያው ጸጉር፡፡ ‹‹እዚህ ነኝ፤ እበሩ ጀርባ›› አለ ሁለተኛው ጸጉር፡፡ ‹‹እዚህ ነኝ፣ እበረት›› አለ ሌላኛው፡፡

##
ከዚያም ዉሻው ፍቅር እንዳታለለችው ገባው፡፡ ስለሆነም ሁሉ እየተሯተሯጠ ፈለጋት፡፡ የፍቅር ወንድሞች ግን ትላልቅ ዱላዎች ይዘው እየጠበቁት ነበር፡፡ ዉሻውም ተመለሰና ጠፋ፤ ከዚያም በኋላ በመንደሩ በጭራሽ ታይቶ አያውቅም፡፡

##
* License: [CC-BY]
* Text: Tessa Welch
* Illustration: Wiehan de Jager
* Translation: Mezemir Girma
* Language: am
